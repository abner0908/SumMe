TULUNAN, COTABATO- ABOT hanggang baywang ang tubig baha na nanalasa sa ilang barangay sa Tulunan, Cotabato dala ng malakas na buhos ng ulan.
Kabilang sa mga binaha ay ang Barangay Poblacion, F. Cajelo, Esperanza, Bagumbayan, Damawato, Sibsib, Dungos, Popoyon at Bual.
Sa report ng Municipal Disaster Risk Reduction and Management Council (MDRRMC), umapaw ang tubig mula sa Tulunan River na naging sanhi ng baha sa mga mababang lugar.
Napag-alaman na ilan sa mga residente ang hindi nakalabas sa kanilang bahay sa nangyaring baha. Habang, inanod din diumano ng tubig baha ang alagang hayop ng ilang mga mamamayan.
Ang naturang baha ay nagdulot din ng matinding trapiko sa national highway mula sa Tacurong City papuntang Davao City.
Dahil sa nasabing pangyayari, sinuspende ni Tulunan Mayor Lani Candolada ang klase sa mga apektadong lugar.
Sa ngayon, inaalam pa ng MDRRMC ang kabuuang pinsala na dulot ng nasabing baha sa mga pananim at kabuhayan ng mga residente. 