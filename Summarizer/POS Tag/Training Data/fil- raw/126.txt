COTABATO CITY- SINUSPENDE ang klase matapos binaha ang 25 sa 37 barangay sa Cotabato City.
Mismo si Mayor Japal Guiani ang nagpalabas ng kautusan sa pagsuspende ng klase sa elementarya at sekondarya dahil sa malalang baha sa kanilang lungsod dala ng pagbuhos ng malakas na ulan nitong nakalipas na linggo.
Maliban sa mga binabaha na lugar sa Cotabato City, 14 din na lugar sa Maguindanao at pito sa Cotabato province ang nakaranas rin ng baha.
Kabilang sa mga labis na apektado ng baha ang Northern Kabuntalan, Kabuntalan Mother at Sultan Kudarat na matatagpuan sa bunganga ng Rio Grande de Mindanao.
Dahil sa mga pagbaha sa Cotabato City, Maguindanao, Sultan Kudarat at Cotabato province umaabot na sa 30,000 ang apektado ng nasabing kalamidad.