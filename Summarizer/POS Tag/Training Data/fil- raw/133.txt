PIKIT, COTABATO- DEAD on arrival sa ospital ang dalawa katao na matagal nang pinaghahanap ng mga otoridad sa Barangay Batulawan, Pikit, Cotabato.
Patay ang mga suspek na kinilala kina Raymund Timan alyas Menu at tauhan nito na si Pepin Alba alyas Teo na diumano’y mga drug pushers, miembro ng gun for hire at nasa watchlist ng pulis.
Nagtangka ang dalawa na paputukan ang raiding team na kinabibilangan ng mga elemento ng Philippine Drug Enforcement Agency sa Autonomous Region in Muslim Mindanao (PDEA-ARMM) at 7th Infantry Division ng Philippine Army dahilan kung bakit binaril ang mga ito ng mga otoridad.
Nagawa pang makapaputok ng suspek na si Alba laban sa back-up team ng PDEA at mga sundalo.
Wala nang buhay ang dalawa ng makarating sa pagamutan.
Narekober naman mula sa pinagkukutaan ng mga suspek ang isang .38 revolver pistol, isang cc 9mm pistol, isang M16 riffle at mga magazines, KJ 9mm submachine gun na may isang magazine at tatlong granada gayundin ang 10 gramo ng pinaniniwalaang shabu.
Sa ngayon, isina-ilalim na sa eksaminasyon ng PNP-ARMM crime laboratory ang mga baril at diumano’y shabu na nakuha sa pinagtataguan ng mga suspek.