CARMEN, COTABATO- NIYANIG ng dalawang magkasunod na lindol ang bayan ng Carmen, Cotabato kamakalawa ng gabi.
Sentro ng lindol ay nasa 18 kilometro hilagang-silangan sa naturang bayan partikular na sa Barangay Kibudtungan.
Unang niyanig ang nasabing bayan ng 4.8 magnuitude na lindol, alas-6:51 Huwebes ng gabi na may lalim na isang kilometro at sinundan naman ng 4.4 magnitude na lindol alas-7:05 ng gabi.
Naramdaman ang intensity 4 sa Carmen; intensity 3 sa Dangcagan at Damulog, Bukidnon; intensity 2 sa Kidapawan City, Cagayan de Oro City, Davao City at Cotabato City.
Tectonic in origin diumano ang nasabing lindol.
Wala namang may nasugatan sa nasabing insedente.
Ayon sa Phivolcs North Cotabato Station, aftershock pa rin ito ng 5.7 magnitude na lindol na tumama sa Carmen noong Hunyo 1 taong kasalukuyan.
Matatandaan na 10 katao ang nasugatan ng maganap ang naturang lindol na sumira sa 100 kabahayan at mga gusali at dalawang tulay. Nagdulot din ito ng landslide sa mataas na lugar dahilan kung bakit, inilikas ang halos 50 pamilya na apektado ng kalamidad.
Ayon sa Philvolcs, aasahan pa diumano ang dagdag na lindol sa nasabing lugar. 