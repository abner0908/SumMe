LIMA ang sugatan kabilang na ang isang 6-taong bata sa nangyaring bangga-an ng tatlong sasakyan sa National Highway ng Barangay Palian, Tupi, South Cotabato.
Sa imbestigasyon ng mga otoridad, mula General Santos papuntang Koronadal ang sasakyan ng Bureau of Fisheries and Aquatic Resources (BFAR) – Gensan na isang Mitshubishi KZ Adventure Wagon na may plate number SHA-310, nang bigla itong nag overtake at nabangga ang kasalubong na Isuzo Trooper Wagon na may plate number XXX-881 sa inner lane at isa pang Ford Everest Wagon na may plate number UNO-639 mula naman sa outer lane ng highway.
Sugatan ang driver ng BFAR na kinilalang si Jay Ugdamen Lumampao na residente ng Glan, Sarangani Province, kasama ang mga sakay nitong sina Jane Balayo, Lovely Sumabat at Asuncion Fernando, pawang mga residente ng General Santos City at empleyado ng nasabing ahensiya.
Maliban sa apat, sugatan din ang 6-anyos na batang si Dhoncendrick Hechanova, na isa sa sakay ng Isuzo Trooper Wagon na minamaneho ni Jozef Bariosinski, 47 na residente ng Banga, South Cotabato.
Ligtas naman ang driver ng nasabing sasakyan kasama ang ina ng batang sugatan na si Jennelyn Almeda Hechanova, 33.
Pawang ligtas naman ang sakay ng Ford Everest SUV na minamaneho ni Joey Sumalnap Gal, 35, at may-aring si Rudy Caoagdan na kapwa residente ng Makilala, Cotabato Province.
Nasa kostudiya ng Tupi Police ang mga nasabing sasakyan habang nananatili pa sa ospital ang mga sugatan.