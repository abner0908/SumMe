PAGALUNGAN, MAGUINDANAO- MAARING ipag-utos ang puwersahang paglikas ng mga residente na apektado ng baha sa Maguindanao province.
Nakaabang diumano ngayon ang mga tauhan ng Provincial Disaster Risk Reduction and Management Council (PDRRMC) sa posible pagpatupad ng force evacuation sa sandaling magpapatuloy ang pagbuhos ng ulan at paglalim ng tubig baha sa lalawigan.
Napag-alaman na ilang residente na ang nagtayo ng kanilang dampa sa gilid ng national highway sa bayan ng Datu Montawal at Pagalungan matapos ang pagragasa ng baha.
Samantala, sinuri ng Department of Public Works and Highways (DPWH) Maguindanao ang dalawang tulay sa naturang lalawigan na nasira.
Unang binisita ang Lintunkan Bridge sa Barangay Magaslong, Datu Piang matapos pinasabugan ng improvised explosive device (IED) at Tongul Bridge sa bayan ng Montawal na apektado ng baha.