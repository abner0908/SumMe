SUGATAN ang driver at backrider ng isang motorsiklo makaraang bumangga ito sa sasakyan ni Governor Daisy Avance-Fuentes sa Alunan Avenue, sa harapan ng Provincial Planning and Development Office (PPDO) – South Cotabato dito sa lungsod ng Koronadal.
Napag-alaman na papuntang meeting si Governor Fuentes lulan ng naturang sasakyan nang mabangga ito ng motorsiklong walang plate number at minamaneho ni Jake Sambolan, 20, at residente ng Barangay Asumpcion, Koronadal City.
Mabilis umano ang takbo ng nasabing motorsiklo at akmang mag-overtake ng mahagip nito ang likurang bahagi ng sasakyan ni Fuentes.
Sugatan ang driver ng nasabing motorsiklo kasama na ang backrider nitong si Celina Lanang, 78 at residente din ng Barangay Asumption na kasalukuyang ginagamot sa South Cotabato Provincial Hospital.
Ligtas naman ang gobernadora at ang driver ng nasabing pick-up na kinilalang si Danny Patrocemio, nasa legal na edad at residente ng Amurao Subdivsion, Koronadal City.
Sa ngayon, nagpapatuloy pa ang imbestigasyon sa nasabing aksidente. 