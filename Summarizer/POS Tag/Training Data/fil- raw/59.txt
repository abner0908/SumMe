TATLONG mga barangay sa South Cotabato ang apektado ng iba’t-ibang uri ng kalamidad dala ng walang humpay na ulan.
Una rito, umaabot sa tatlo hanggang apat na metro ng daan sa Barangay Palo 19, Tampakan, South Cotabato ang natabunan ng lupa dahil sa nasabing landslide.
Agad namang isinagawa ang clearing operation sa lugar upang makuha ang mga lupang tumabon sa daan at makapasok ang mga sasakyan.
Maliban sa landslide, isang sasakyan din umano na may lamang 4,000 kilo ng kalabasa ang nahulog sa Palo River ng nasabing barangay.
Sa bayan naman ng Banga, umapaw ang tubig sa line canal sa bahagi ng San Vicente dahilan upang bahain ang ilang lugar sa nasabing barangay.
Maliban sa pagbaha, dalawang puno din ng mangga ang nabuwal malapit sa barangay plaza ng Barangay Kusan ng nasabing bayan.
Nagresulta naman ito ng kaunting pinsala sa nasabing lugar.
Maswerte namang walang pamilyang nagsilikas sa nasabing mga kalamidad na tumama dahil sa malakas na pagbuhos ng ulan sa lalawigan ng South Cotabato.