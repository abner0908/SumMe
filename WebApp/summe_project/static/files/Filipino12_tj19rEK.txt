Patuloy na dumadagsa ang pakikiramay ng iba't ibang bansa sa mga naulila ng 44 Philippine National Police-Special Action Force (PNP-SAF) personnel na nasawi sa madugong bakbakan sa Mamasapano, Maguidanao. Ayon sa Department of Foreign Affairs (DFA), nagparating na rin ng pakikidalamhati ang Russian Embassy sa Maynila sa pagkasawi ng 44 SAF troopers. "Memory of their valor and self-sacrifice shown while pursuing a noble mission of fighting terrorism will remain in our heart," sa sulat na ipinadala ni Ambassador Nikolay Kudashev kay Foreign Affairs Secretary Albert F. del Rosario na may petsang Enero 29. Samantala, kinondena ng embahada ng Palau sa Maynila ang ginawang pagkitil ng bandidong grupo sa Mindanao laban sa mga government security personnel. Sumulat din kay Del Rosario si Mr. Abobaker I. W. Ataweel, ang Charge d'Affaires, a. i. ng Libyan Embassy sa Maynila na nagpahayag ng pag-asang malalagpasan ng Pilipinas ang nasabing trahedya at maitutuloy ang sinimulang usapang pangkapayapaan sa Mindanao. 