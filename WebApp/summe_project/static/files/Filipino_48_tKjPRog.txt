Tahasang sinabi kahapon ng  Manila Electric Company na pagpasok ng buwan ng tag-init kung saan malaki ang demand sa kuryente ay makaranas ang mga customer ng rotational brownout kung hindi pa rin umano babawiin ang ipinatutupad na Temporary Restraining Order (TRO) ng Korte Suprema na pumipigil sa pag-implementa ng P4. 15 kada kilowatt hour na dagdag-singil sa kuryente. Sa pagpapatuloy ng oral argument sa Supreme Court (SC) ukol sa kinukuwestiyong power rate hike, iginiit ni Atty. Victor Lazatin, kinatawan ng Meralco, na hindi kumikita ang power firm sa pass on charges. Ang Meralco umano ay hindi power producer at 90% ng power nito ay binibili sa mga power producers. "We urge the hono­rable court to balance the interest of the consumers and respondents. The staggered implementation of the increase is to cushion the impact to the customers to no benefit to Meralco," giit ni Lazatin kung saan nanindigan ito na legal, may batayan at walang hokus pokus ang naging pag-apruba ng Energy Regulatory Commission (ERC) sa hinihiling nilang dagdag-singil na base lamang umano sa mataas na presyo ng kuryente na nabili rin ng Meralco. Sinabi pa ni Lazatin na hindi siya nagbabanta kundi factual ang kanyang sinasabi ukol sa rotational brownout. Hindi umano kakayanin ng Meralco na akuin ang lahat ng gastusin dahil sa umiiral na TRO at mapipilitan umano na magpatupad ng brownout kung hindi na makakayang makabili ng kuryente sa mga power producer. "Dahil kasi sa TRO nahahadlangan ang delivery ng fuel sa mga generation company na magiging dahilan naman para mahinto ang delivery ng kuryente sa Meralco. Hindi ito pamba-blackmail kundi katotohanan na haharapin nating lahat kung hindi magkakaroon ng solusyon," dagdag pa nito. Wrong moveIpinunto naman ni Lazatin na hindi SC ang dapat na tinakbuhan ng mga petitioner kundi idinaan muna sa administrative remedy ang kanilang reklamo laban sa power rate hike at ito umano ay sa ERC na siyang sektor na nakakaalam at may kakayahang magpaliwanag hinggil sa power industry. Sinabi pa nito na walang nalabag sa karapatan ng mga petitioner o ng publiko nang aprubahan ang power rate increase nang hindi dumaan sa public consultation. Palawigin paSa kabilang dako, bagama't sa Pebrero 23 pa magtatapos ang 60-araw na TRO na pumi­pigil sa pagpapatupad ng P4. 15 kada kilowatt hour na power hike, hinirit naman ng mga militanteng grupo na palawigin pa ito habang hindi pa natatapos ang pagtalakay sa merito ng kaso. 