Nahaharap ngayon sa kasong theft ang isang miyembro ng towing crew ng Manila City Hall makaraang ireklamo ng isang truck driver matapos mawala ang kagamitan nito na na-impound na sasakyan kamakalawa ng gabi sa Malate, Maynila. Inireklamo ni Elixir Beltran Jr. , 27, truck driver at taga-190 Tecson St. , San Miguel, Bulacan sa Manila Police District-Police Station 9 ang suspek na si Marvin Morano, empleyado ng PMA Truck Towing Service at taga-2557 A. Beata St. , Pandacan, Maynila. Sa reklamo ng biktima ay ninakaw umano ng suspek ang mga "tools" na nakalagay sa tool box ng truck habang naka--impound ito sa impounding area na nasa panulukan ng Osmena Highway at San Andres St. , Malate ng nasabing lungsod. Tutubusin na umano ng biktima ang truck nang abutan nila na sinisira ng suspek ang safety box ng sasakyan at nang tingnan ay wala na ang mga tools na nasa loob nito. Agad na humingi ng saklolo sa pulisya ang biktima at naaktuhan umano na ibinibenta sa murang halaga ang mga gamit ng truck kaya inaresto ang suspek. 