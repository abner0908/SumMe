Magkasunod na lindol ang naitala ng Philippine Institute of Volcanology and Seismology (Phivolcs), kahapon at kamakalawa ng gabi. Unang naitala ang magnitude 5. 7 na lindol ng Eastern Samar, dakong alas-9:29 noong Martes ng gabi. Naitala ang sentro ng lindol sa layong 109 kilometro hilagang-sila-ngan ng bayan ng Mercedes. Tectonic ang origin nito at may lalim na 40 kilometro. Nakaramdam naman ng intensity IV sa Mercedes at Guiuan, Eastern Samar; intensity III sa Llorente, Hernani at Giporlos, Eastern Samar; intensity II saTacloban City; Borongan City at Sulat, Eastern Samar; Gandara, Samar; Tolosa, Leyte; at intensity I sa Surigao City. Habang magnitude 5. 0 naman na lindol sa Batangas, dakong alas-12:09, Miyerkules ng madaling-araw. Naitala ang sentro ng lindol sa layong 22 kilometro timog-kanluran ng bayan ng Nasugbu, tectonic ang origin nito at may lalim na 109 na kilometro. Naramdaman naman ang intensity III sa Nasugbu, Batangas. Maging ang bahagi ng Metro Manila ay nakaramdam din ng intensity II sa Pasay, Maynila, Muntinlupa at Quezon City. Wala namang naita-lang sugatan o nasaktan sa magkasunod na lindol. 