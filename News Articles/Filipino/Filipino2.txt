Kinumpirma ng Department of Health (DOH) na isang Pinay nurse na umuwi ng bansa mula sa Saudi Arabia ang positibo sa Middle East Respiratory Syndrome-Coronavirus (MERS-CoV). 
Ayon kay Acting Health Sec. Janet Garin, ang 32-anyos na nurse ay naka-confine na sa Research Institute for Tro-pical Medicine (RITM) mula pa noong Pebrero 10. 
"Testing was done on the patient and yielded positive results. The patient is currently confined in a negative pressure room at RITM. Patuloy siyang sinusubaybayan ng ating mga doctor at health workers," pahayag ni Garin sa isang press conference. 
Nilinaw ng DOH na nananatiling stable ang kondisyon nito at sa nga-yon ay nagsasagawa na ng contact tracing sa iba pang pasahero na nakasabay ng Pinay nurse sa eroplano. 
"Nagkakaroon na tayo ng contact tracing pero nananatiling maliit naman ang tiyansa na maaaring nahawa ang iba pa nitong kasabay sa biyahe," dagdag pa ni Garin. 
Umapela naman si Garin sa mga OFW partikular ang manggagaling sa Middle East Region na agad makipag-ugnayan sa DOH sakaling nakakaramdam ng sintomas ng sakit kabilang na dito ang trangkaso, lagnat, ubo, hirap sa paghinga, pananakit ng ulo at katawan at panginginig. 