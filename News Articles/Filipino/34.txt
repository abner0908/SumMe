Labing-isa sa 56 na naging close contact ng 32-anyos na Pinay nurse na galing sa Saudi Arabia at unang kaso ng Middle East Respiratory Syndrome-Coronavirus (MERS-CoV) sa bansa ang kinakitaan na rin ng sintomas ng sakit, kabilang ang asawa nito, ayon sa Department of Health (DOH).Ayon kay acting Health Sec. Janet Garin, ang mga ito ay naka-confine sa Research Institute for Tropical Medicine mula pa noong Miyerkules at muling isasailalim sa confirmatory test kabilang na rito ang rectal samples, nabatid na 9 sa mga ito na nakakaranas ng sintomas ay bahagya na rin namang nakakarekober.Tiniyak naman ni Garin na ang kaligtasan ng sanggol at ng Pinay nurse ang pangunahin nilang tinututukan, sa ngayon umano ay lubha pang maaga para sabihin kung nahawa na ng sakit ang sanggol sa kanyang sinapupunan bagama't mayroon umanong posibilidad na mangyari ito.Sa ngayon ay nag-iingat umano ang mga doktor sa pagbibigay ng gamot sa Pinay nurse dahil na rin sa posible itong makasama sa baby."Doble ang pag-iingat ng mga doktor lalo sa pagbibigay ng gamot dahil maaari itong makaapekto sa kanyang ipinagbubuntis, bawal din siya na isalang sa X-ray kaya sa ingay ng baga ng pasyente na lamang kumukuha ng karagdagang senyales sa kalagayan nito," pahayag ni Garin kung saan nanatili pa rin umanong positibo sa virus ang biktima bagama't wala na itong lagnat at nakakaranas na lamang ng matinding ubo.