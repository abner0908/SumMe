"Nagampanan nila ang kanilang papel, dapat na-ting gampanan ngayon ang ating bahagi."Ito ang idiniin ni Interior and Local Government Sec. Mar Roxas sa komite ng Senado na nag-iimbestiga sa Mamasapano incident sa Maguindanao noong Enero 25.Sa kanyang pahayag, kinikilala ni Roxas ang makabuluhang kabayanihan ng 44 miyembro ng Philippine National Police-Special Action Force na ginampanan ang kanilang mga tungkulin kahit isakripisyo pa ang mga buhay para sa bansa. "Tungkulin natin na masiguro na anuman ang mga peligrosong misyon na ito, ang mga ito ay may kabuluhan, na ang mga dapat gumawa nito ay may sapat na pagsasanay, kagamitan, at magawa natin ang lahat upang mapalaki ang tsansa na magtatagumpay sila," sabi ni Roxas.Nilinaw din niya na ipinadala ang mga operatiba ng SAF sa lubhang mapanganib na misyon nang hindi niya alam kaya inatasan niya ang binuong Board of Inquiry upang malaman kung pinagkalooban sila ng sapat na pangangailangan para tiyak na magtatagumpay.Ibabase ng fact-finding board sa pamumuno ni  P/Director Benjamin Magalong sa 374 panayam, 318 sinumpaang salaysay, mensahe at iba pang porma ng pagpapalitan ng mga nota at detalye na ibinigay sa PNP ang resulta ng pagsisiyasat.