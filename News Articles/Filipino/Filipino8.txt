Harapang tila sinumbatan ni Department of Interior and Local Government (DILG) Sec. Manuel Roxas II ang mga matataas na opisyal ng Armed Forces of the Philippines (AFP) sa kabiguan ng mga ito na matulungan ang mga pulis na naiipit sa bakbakan sa Mamasapano, Maguindanao, sa pagdinig ng Senado kahapon.
Sa kanyang pagsasalita sa Senate committee on public order and illegal drugs na pinamumunuan ni Senadora Grace Poe na nangunguna sa pagdinig, seryosong inilabas ni Roxas ang saloobin kaugnay sa matagal na paglunsad ng opensiba ng mga sundalo sa mga nakalaban ng mga tauhan ng Special Action Force (SAF) noong Enero 25 sa naturang lugar.
"Ang nasa isip ko ay merong concept ng 'fire on my location'. Sinasalakay na kami, inuubos na kami dito. We will take our chances that you fire on our positions because at least may chance na hindi kami tamaan pero may chance na tamaan 'yung kalaban namin kaysa hindi kayo mag-fire, ubos kami dito," harapang banggit ni Roxas para sa mga nasawing pulis kina AFP Chief of Staff General Gregorio Catapang at Army 6th Infantry Division Commander Edmundo Pangilinan.
Ayon pa kay Roxas, hindi umano sapat na ikatuwiran ng AFP na walang koordinasyon ang pulis sa kanila dahil ang sitwasyon ay nangangailangan na ng kagyat na responde bunga ng malinaw na panganib na kinakaharap ng mga napapalaban.
"Tama po, walang coordination. Walang prior coordination, sinasabi time on target. Pero tanong ko naman po at magalang kong tinatanong ito: Wala ngang coordination pero saklolo lang ang tinawag nito eh. SOS na ito eh," naiiling pang banggit ni Roxas kina Catapang at Pangilinan.