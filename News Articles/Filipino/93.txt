Umuusad na ang imbestigasyon ng Office of the President kay Energy Regulatory Commission (ERC) Chairperson Zenaida Ducut na inireklamo ng Akbayan party-list group dahil sa kabiguan nitong protektahan ang interes ng mga consumers.Ito ang kinumpirma ni Presidential Communication Operation Office (PCOO) Secretary Herminio “Sonny” Coloma Jr., sa press briefing kahapon ukol sa estado ng reklamo ng Akbayan party-list group laban kay Ducut.“Meron nang nilikhang Investigative and Adjudicatory Division sa Office of the Deputy Executive Secretary for Legal Affairs o DESLA,” ani Coloma na siyang mag-iimbestiga kay Ducut.Ang DESLA ay dating Presidential Anti-Graft Commission kung saan pinamumunuan ni Deputy Executive Secretary for Legal Affairs Michael Aguinaldo ang pag-iim­bestiga kay Ducut.“Ayon sa kanila, natanggap na nila ang complaint mula sa Akbayan at sinimulan na nila ang kanilang pagsisiyasat (sa kaso) na inihain sa kanila,” pahayag ni Coloma.Unang naghain ng reklamo ang Akbayan party-list group sa pangunguna ni Rep. Walden Bello sa Office of the President laban kay Ducut dahil hindi nito naproteksyunan ang interes ng mga consumers ng Manila Electric Company (Meralco). 