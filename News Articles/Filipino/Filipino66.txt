Nilinaw ni dating Senador Panfilo Lacson na hindi totoong walang chain of command sa Philippine National Police (PNP) at nilabag ito nina Pangulong Aquino at dating PNP chief Alan Purisima nang iitsapuwera sina Department of Interior and Local Government (DILG) Sec. Mar Roxas at PNP OIC Deputy Director General Leonardo Espina sa pulong kaugnay sa operasyon sa Mamasapano, Maguindanao.Ani Lacson, kahit sibilyan ang karakter ng PNP ay mayroon itong chain of command na nalabag nang inilihim nina Aquino, Purisima at sinibak na PNP-Special Action Force (SAF) chief Director Getulio Napeñas kina Roxas at Espina ang operasyon sa Mamasapano nitong Enero 25.Bago pumasok sa politika, naging PNP chief si Lacson kaya nilinaw niya na sa ilalim ng chain of command ay may respeto hindi lamang nagmumula sa "bottom to top" kundi dapat sa "top to bottom"."Ang ibig sabihin nu'n kung ikaw ay commander in chief o Chief PNP, dapat na obserbahan at respetuhin mo rin 'yung chain of command," diin ni Lacson. "Sa meeting sa Malacañang noong January 9, silang tatlo lang (Aquino, Purisima at Napeñas) ang nag-meeting. Nagkaroon ng disrespect sa chain of command dahil kahit naroon si Gen. Purisima ay kailangang naroon din si Gen. Espina.""On the part of the President, being the commander in chief, dapat sinabihan o isinama rin niya si Gen. Espina sa meeting na 'yun kahit kinokonsulta niya si Gen. Purisima," dagdag ni Lacson na nag-resign nitong Pebrero 10 bilang miyembro ng Gabinete ni Aquino.