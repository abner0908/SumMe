Matinding bugbog at bali ng mga buto sa katawan ang tinamo ng isang apat na taong gulang na batang lalaki nang ihampas ito sa konkretong sahig ng kanilang bahay ng kanyang sari-ling ama sa Kalibo, Aklan noong Miyerkules, ayon sa report na ipinarating sa Camp Crame kahapon. Kasalukuyang nasa kritikal na kondisyon sa Iloilo Medical Hospital ang biktima na itinago sa pangalang Jay, 4, matapos hilingin ng Kalibo Hospital na ilipat ito ng pagamutan para ma-bigyan ng sapat na pagsusuri dahil sa matinding pinsalang tinamo. Sa ulat ng Kalibo PNP, bandang alas-siyete ng gabi nang dumating ang 30-anyos na ama ng biktima at dinatnan itong nag-lalaro sa kanilang sala. Walang kaabog-abog ay binuhat ng suspek na hindi na pinangalanan ang biktima, at pagkatapos ay inihampas sa sementong sahig. Ayon sa ina ng biktima, dati nang may problema sa pag-iisip ang suspek at madalas umanong umuwi ito ng bahay na mainit ang ulo at nagwawala. Hawak na nga-yon ng mga awtoridad ang amang suspek habang inihahanda ang kasong isasampa laban dito. 