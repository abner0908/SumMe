Mariing pinabulaanan kahapon ni Presidential Communication Operation Office (PCOO) Secretary Herminio “Sonny” Coloma Jr. na naninigarilyo si Pangulong Benigno “Noynoy” Aquino III sa Palasyo ng Malacañang.“Sa lahat ng pagkakataon, na kasama ko siya sa lahat ng pagpupulong o anumang function ay hindi ko siya nakitang nagsisigarilyo,” pahayag ni Coloma ukol sa banta ng Civil Service Commission (CSC) na puwedeng ma-impeach si Aquino sa paninigarilyo sa public office kasama na ang Bahay Pangarap kung saan ito nakatira bilang Pangulo.Una rito, nanawagan si CSC Assistant Commissioner Ariel Ronquillo sa mga nakapaligid kay Aquino na payuhan ito na huwag manigarilyo sa mga public office dahil sa umiiral na Memorandum Circular 17-2009 na nagbabawal sa lahat na manigarilyo sa loob ng gusali ng gobyerno.Maaaring manigarilyo ang sinuman sa mga designated areas na karaniwang nasa labas ng gusali ng pamahalaan at may katapat na parusa sa mga naninigarilyo sa loob ng mga opisina ng pamahalaan.Sinabi ni Coloma na walang nilalabag sa batas si Aquino at naunawaan umano ng mga ito ang babala ng CSC dahil bahagi ito ng kampanya ng komis­yon laban sa paninigarilyo.  