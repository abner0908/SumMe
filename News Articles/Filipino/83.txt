Hindi nagdalawang-isip si Justice Sec. Leila de Lima na ilagay sa Witness Protection Program (WPP) ng pamahalaan si Ruby Tuason, pinsan naman ni dating First Gentleman Mike Arroyo at dating social secretary ni Manila Mayor Joseph Estrada noong nakaupo pa itong pangulo ng bansa.Si Tuason ay sinundo ng mga ahente ng National Bureau of Investigation (NBI) sa San Francisco, California kung saan siya namalagi matapos masangkot at kasuhan sa kontrobersyal na P10 bil­yong Napoles ‘pork’ scam at maging sa Malampaya Fund scam.Dakong alas-9:30 ng umaga kahapon nang harapin ni De Lima si Tuason sa Department of Justice (DOJ) kasama ang abogado nitong si Atty. Dennis Manalo.“State witness po siya ngayon... under provisional coverage pending further evaluation,” ayon kay De Lima.Nabatid na si Tuason ay sinundo ng mga ahente ng NBI sa San Francisco kung saan doon ay kinunan na siya ng testimonya kaugnay sa kanyang nalalaman sa mga kickback na nakuha ng ilang mambabatas mula sa mga pekeng non-governmental organizations (NGOs) ni Janet Lim-Napoles.Dumating si Tuason dakong alas-3:40 ng madaling-araw sa NAIA sakay ng PAL flight PR 105 mula San Francisco sa Terminal 2 bago idiniretso sa DOJ.Si Tuason ay kabilang sa 38 kinasuhan ng plunder sa Office of the Ombudsman dahil sa kickbacks at komisyon sa pork barrel scam at Malampaya Fund scam.Sa record ng Bureau of Immigration (BI), si Tuason ay umalis sa bansa noong Agosto 26, dalawang araw bago pa sumuko si Napoles kay Pangulong Benigno Aquino III.Nalaman na si Tuason ay malapit na kaibigan ni Napoles.Kaugnay nito, walang pagtutol ang kampo ng mga whistleblower sa naging desisyon ni De Lima na isailalim kaagad sa WPP si Tuason.Ayon kay Atty. Levito Baligod, tiwala silang makapagpapatibay sa kaso ni Benhur Luy at ng iba pang whistleblower ang testimonya ng dating aide ni Estrada.Naniniwala si Baligod na lalong madidiin ang mga mambabatas na sangkot sa scam. 