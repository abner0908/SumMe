Nasa 120,000 Pinoy pa rin kada taon ang namamatay dahil sa mga lifestyle-related diseases kaya payo ng Department of Health (DOH) “galaw-galaw din ‘pag may time.”Ayon sa DOH, maiiwasan ang mga lifestyle-related diseases gaya ng cardiovascular, stroke, hypertension, kidney problems at diabetes kung maingat ang bawat isa sa kanilang pa­ngangatawan, bukod umano sa pagkain ng wasto at masusustansyang mga pagkain ay numero uno umano na isama sa araw-araw na gawain ang pag-eehersisyo kahit na 30-minuto lamang kada araw.“Magpraktis tayo ng healthy lifestyle, ito ay sa pamamagitan ng regular na ehersisyo, tamang nut­risyon, pag-iwas sa paninigarilyo at labis na pag-inom ng alak,” pahayag ni Health Sec. Enrique Ona.Idinagdag pa ni Ona, na pabata nang pabata ang nagkakaroon ng mga nabanggit na sakit kaya naman habang bata pa ay dapat maging conscious na sa pagpili ng tamang pagkain at pagiging aktibo.Sinabi pa ng DOH na ang mga magulang ang siyang dapat na maging ehemplo sa kanilang mga anak at kung abala umano ang mga anak gayundin ang mga magulang mula Lunes hanggang ­Biyernes ay mayroon naman umanong Sabado at Linggo para bumawi at magpapawis nang husto.Kaugnay nito, patuloy naman na isinusulong ng DOH ang Pilipinas Go4Health campaign upang mailayo ang mga Pinoy sa mga sakit.Samantala, inihayag kahapon ng DOH na ilan pang government hospitals sa bansa ang magkakaroon na rin ng kakayahang magsagawa ng heart surgeries kung kaya’t ang mga pasyente na nasa mga lalawigan ay hindi na kailangan pang lumuwas o magtungo sa Maynila para sumailalim sa operasyon.