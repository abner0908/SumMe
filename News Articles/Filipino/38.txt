Sa kabila ng paulit-ulit na babala at pagiging laman ng mga balita sa telebisyon, radio at diyaryo, talamak pa rin ang pambibiktima ng kilabot na Budol-Budol gang kung saan isang 69-anyos na babae ang nabiktima ng humigit-kumulang sa P86,000 sa San Juan City kamakalawa ng hapon.Kahapon ay pormal na dumulog sa San Juan City Police ang biktima na nakilalang si Angelina Tongson ng Don Ejercito St., Bgy. Tibagan ng na­sabing lungsod ma­tapos na mahulog sa modus operandi ng Budol-Budol gang.Ayon sa sumbong ng biktima kay SPO1 Arnulfo Ardales, dakong alas-dos ng hapon, habang naglalakad siya sa kahabaan ng F. Blumentritt St. ng nasabing barangay nang huminto ang isang To­yota Tamaraw FX at nag­pakilala ang isang lala­king sakay nito sa biktima na kaibigan at kaklase ng kanyang anak.Inalok ang biktima na sumakay na lang sa sasakyan at ihahatid ito sa kanilang bahay. Sa loob ng sasakyan ay mayroon pa umanong dalawang babae at tatlong lalaki.Habang nag-uusap ang biktima at ang nasabing lalaki ay biglang nagtanong umano ang isang babae kung saan makaka­bili ng galvanized iron sheet (yero).At habang nag-uusap ay inalok umano ang biktima ng negosyo at kung mayroon itong alahas at bankbook na maipapakita ay puwede na itong lumahok sa kanilang negosyo kung saan madali lang umano ang pera.Sa hindi malamang dahilan ay agad nakumbinsi ang biktima kung kaya’t nagpasama ito sa kanilang bahay at kinuha ang kanyang da­lawang white gold na hikaw, white gold na singsing, dalawang ladies watch na nagkakahalaga lahat ng P17,000 at dalawang cellphone na iPhone 5S at Nokia Asha, P18,500; isang Gucci bag, P15,000 at cash na P9,000.Hindi pa nakuntento at hinikayat pa umano ng mga suspek ang biktima na mag-withdraw ito ng kanyang pera sa bangko.Muling nag­paalala sa publiko si Sr. Supt. A­riel Arcinas, hepe ng San Juan City Police, na maging alerto sa modus ng mga sindikato.