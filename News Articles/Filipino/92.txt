Pasok sa mga karumal-dumal na krimen gaya ng smuggling at economic sabotage ang kaso ng sinasabing ‘utak’ ng rice smuggling sa bansa na si Davidson Bangayan/David Tan base sa itinakbo ng imbestigasyon ng Senate committee on agriculture sa ilegal na aktibidad nito.Ito ang naging pagtaya ni Senador Ferdinand “Bongbong” Marcos bilang reaksyon sa nakatakdang paghahain ng Senado ng kasong perjury ngayong linggo laban kay Bangayan/Tan dahil sa pagsisinungaling nito sa harap ng mga senador.Ayon kay Marcos, kahit hindi na tapusin ang pagdinig ay puwede nang kasuhan si Bangayan dahil sa dami ng mga ebidensya na mistulang sumampal sa pagsisinungaling nito sa komite na pinamumunuan ni Senadora Cynthia Villar.Hindi na umano kaila­ngan pang hintayin ng Department of Justice (DOJ) ang magiging rekomendasyon ng komite tungkol sa nabanggit na anomalya dahil maging ang ahensya ay mayroon na rin umanong sapat na batayan para isulong ang kaso.Samantala, sisilipin rin ng Bureau of Internal Revenue (BIR) ang pagbabayad ng buwis ng kontrobersyal na si Davidson Bangayan alyas David Tan sa harap na rin ng ulat na marami itong negosyo gaya ng metal scrap at bigasan.Ayon kay BIR Commissioner Kim Henares, interesado ang kanilang tanggapan na alamin kung nagbabayad ba ng tamang buwis si Bangayan. Kung nagbabayad umano ito ay wala namang dapat na ikabahala subalit kung mayroon itong mga hindi idinedeklara na kanyang kinita ay agad umano nila itong kakasuhan ng tax evasion.