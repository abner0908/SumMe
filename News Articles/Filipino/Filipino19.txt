Maaaring gamitin bilang ebidensya ang kumakalat na video na nagpapakita ng karumal-dumal na pagpatay sa Special Action Force (SAF) commandos noong Enero 25 sa Mamasapano Maguin-danao, ayon kay Justice Secretary Leila de Lima. Bagama't kinumpirma na mismo ng ilang SAF officers na ang binaril na SAF trooper na nakita sa video ay ang isa sa Fallen 44, iniutos pa rin ni De Lima sa National Bureau of Investigation (NBI) na suriin ang kontrobersyal na video. "Ang gagawin is to authenticate and to try to validate the authenticity of that video. And then, kung authenticated or validated, then definitely, that would be evidence; that would be very important for evidentiary purposes," pahayag ni De Lima kung saan tiniyak nito na may kakayahan ang NBI-Cybercrime Division na matukoy kung saan at kanino nanggaling ang video at kalaunan ay matutukoy din kung sino ang gunman. Sa lumutang na video ay ipinapakita doon ang pagbaril nang paulit-ulit ng isang armado sa sugatang commando sa kalagitnaan ng maingay na putukan. Hinihinalang kuha ito sa Barangay Tukanalipao sa bayan ng Mamasapano sa Maguindanao kung saan ay kinuyog ng MILF ang isang team ng mga SAF commando na nakapatay kay Malaysian bomber Zulkifli bin Hir. Sa 6-minutong cell phone video na pag-aari ng pumatay sa commando -- na umano'y miyembro ng 55th Special Action Force Company -- ay makikita rin ang ibang mga armado na hinuhubaran ng vest, helmet, armas at iba pang mga bagay ang mga commando na nakaratay sa iba't ibang lugar 'di kalayuan sa ilog. Maririnig din sa video ang pag-ungol ng SAF commando habang binabaril ito sa kanyang katawan at sa huli ay napangiwi na lamang at umungol sa matinding pahirap sa kanya hanggang sa isang bala mula sa . 45-caliber pistol ang tumapos sa buhay nito. Mistulang may mga tunog rin ng tila pagtataga at ungol na maririnig sa video. 