BONTOC, Mt. Pro­vince --- Isa ang comedian/TV host na si Tado Jimenez sa mga 15 nasawi sa bumulusok na tourist bus sa bangin sa Mt. Province kahapon.Sa ulat nng Yahoo, kinumpirma ni Bontoc Police Chief, Senior Ins­pector Benjamin Challoy na isa si Tado, na ang tunay na pangalan ay Arvin Jimenez, ang kabilang sa mga nasawi. Aniya, dead on the spot ang 39-anyos na comedian.“Mahaba ang buhok at ako mismo ang naglagay sa kanya sa black bag. Base sa identification card, Arvin Jimenez ang pangalan niya,” ani Challoy.“Halos hindi na makilala kasi nagkaputul-putol, nalamog at nagkandadurog ang mga katawan.”Ito ang pagsasala­rawan ni P/Supt. Ramil Saculles, deputy director for admi­nistration ng Mt. Province Municipal Police Station (MPS) sa 14 dead on the spot na kanilang na-retrieve sa bumulusok na Florida bus (TXT 872) sa bahagi ng Sitio Pagang, Bgy. Talubin ng bayang ito kahapon ng umaga.“Nahati ‘yung bus kaya kung saan-saan nagliparan ang mga pasahero habang pabulusok pababa sa ba­ngin (na tinatayang nasa 150 metro ang lalim),” ayon pa sa opisyal.Sakay ng nasabing bus ang 45 katao kabilang ang 31 sugatan, dalawang driver, isang konduktor, at 14 na patay.Tinukoy naman ang walo sa mga nasawi on the spot na sina Alex Adres Loring, Canadian national; Anne Van De Van, Netherland national; Marcial Bernard Jr., Andrew David Sicam; Natividad Ngawa; Gerald Baja; Arvin Jimenez, Ana Alaba at anim pa na ‘di pa nakikilala. Sa kabila nito, ang iba pang pasahero na nasa bilang na tatlumpo ay kaagad na dinala sa Bontoc Gene­ral Hospital kabilang na ang driver ng bus na hanggang sa sinusulat ang balitang ito ay hindi pa nakikilala at binabantayan na ng mga awtoridad.Sinabi ng opisyal na umalis ang bus ganap na alas-otso kamakalawa ng gabi sa Sampaloc, Maynila at bandang alas-siyete na ng umaga kahapon nang pagdating sa nabanggit na lugar ay diumano’y nakatulog o nagkaaberya ang makina ng bus kaya bumulusok ito sa bangin.Ayon naman sa ibang residente rito, posibleng hindi pa gaanong kabisado ng driver ang paliku-likong kalsada dahil kamakailan pa lamang nabuksan ang kalsada para sa mga bus galing Maynila kaya ito ay nasangkot sa aksidente. 